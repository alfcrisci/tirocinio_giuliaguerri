# Proposta delle attività di tirocinio – IBE CNR – Università di Padova

## Abstract


Analisi termica microclimatica rivolta alla valutazione del comfort termico in vari contesti urbani. 
Le ricerche prodotte ogni anno dalla comunità scientifica internazionale confermano la portata epocale dei danni inflitti 
dalle attività antropiche al sistema Terra con evidenti ripercussioni sugli ecosistemi naturali, sui sistemi antropici e sui settori economici. Pertanto, si manifesta l’esigenza di effettuare indagini termiche di grande dettaglio e analisi microclimatiche integrando le informazioni provenienti da ogni possibile banca dati utilizzata per una caratterizzazione bioclimatica integrata del territorio a diverse scale spaziali 
con attenzione a quella locale prossima alle persone residenti e a chi svolge attività lavorativa all’aperto.
In merito alle attività proposte per il tirocinio, dopo aver censito e raccolto tutti i dati dei parametri di interesse, 
si procederà ad una classificazione bioclimatica di dettaglio dell’area metropolitana fiorentina e allo sviluppo di una cartografia digitale con un dettaglio topografico. La valutazione bioclimatica del territorio sarà fatta tenendo conto dei diversi elementi strutturali urbani e relative caratteristiche (quali densità di consumo suolo, presenza di edifici, piante, albedo, …), capaci di modulare la temperatura superficiale e quindi di creare particolari microclimi riferibili ai differenti contesti urbani (aree parco, aree con diverse densità di suolo consumato, corpi idrici). 
L’obiettivo finale è dunque una classificazione spaziale del disagio/benessere termico outdoor capace di descrivere le diverse situazioni coesistenti in funzione della stagione. 
Particolare attenzione sarà rivolta all’individuazione di eventuali hotspot di criticità del comfort termico urbano quantificando il contributo attuale dovuto in particolare alla densità di consumo di suolo, e la presenza e dimensioni delle infrastrutture verdi e blu. Verrà valutato l’effetto del patch urbano relativo al comfort termico locale considerando non solo la concorrenza del livello di densità di consumo suolo e la presenza di aree arborate, ma anche la presenza di eventuali corpi idrici e aree umide con l’obiettivo di identificare le aree di benessere termico per lo svolgimento di attività ricreative e lavorative all’aperto.
